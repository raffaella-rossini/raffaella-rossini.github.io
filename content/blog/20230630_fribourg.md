---
title: "Siete mai stati a Fribourg/Freiburg?"
date: 2023-06-30T18:23:20+0100
image : "images/fribourg.jpg"
images: ["images/fribourg.jpg"]
# author
author : ["raffaella"]
# categories
categories: ["Private"]
tags: ["outdoor", "switzerland", "beauty"]
# meta description
description: "No? Neanche io. Poi ci sono finita per caso, e avrei voluto non dovermene andare"
summary: "No? Neanche io. Poi ci sono finita per caso, e avrei voluto non dovermene andare"
# save as draft
draft: false
---
Il 29 Giugno è festa in Ticino, e da che abitiamo qui ne abbiamo sempre approfittato per andare in gita.<br>
Quest'anno era il turno di una passeggiata nei dintorni di Ginevra, [un giro ad anello che collega due riserve naturali lungo le rive del Rodano](https://www.sentieri-svizzeri.ch/it/proposte-di-escursioni/1827/Magnifiche-flora-e-fauna-lungo-le-rive-del-Rodano). 

Visto che da dove abitiamo noi raggiungere Ginevra vuol dire fare sei ore di treno, che su carta la passaggiata era di tre ore, e che essendo il 29 un Giovedì il ponte era a portata di mano, ci siamo detti:

_"MAGARI è meglio fare la notte fuori, invece di scapicollarci per rientrare in giornata, e aggiungere una tappa."_

_"OK, dai, buona idea. Vediamo, mmm, boh, proviamo con Friburgo, non ci siamo ancora stati."_

È andata così, e completamente a caso siamo finiti nella **città svizzera che finora mi ha più emozionata** (seguono nell'ordine Thun e Berna...che peraltro sono ad un tiro di schioppo l'una dall'altra) :star_struck:

La vista d'insieme che si ha entrando in città col treno è impagabile, e per me è stato sorprendente vedere [una piscina olimpionica moderna](https://www.ville-fribourg.ch/motta) incastonata (e perfettamente integrata) tra la città vecchia e il fiume.
Siamo arrivati di sera, e abbiamo pianificato il giro per il giorno successivo appoggiandoci ad un'utilissima mappa che ci hanno dato in hotel.

Grazie alla funicolare siamo scesi nella parte più antica del centro storico, ed è stato per me tutto un susseguirsi di _"OOOOH", "NO VABBÉ", "BELLISSIMO", "MAMMA CHE MERAVIGLIA", "ASPETTA CHE DEVO FARE UNA FOTO"_ (foto che peraltro non rendono giustizia).

![Fribourg e il fiume Sarine](/images/fribourg-2.jpg)

Un centro storico medievale perfettamente conservato, innumerevoli fontane, innumerevoli ponti in pietra (e uno in legno, coperto) sulla Sarine, la città che si distribuisce sue due livelli, all'altezza del fiume lungo i suoi meandri e sullo sperone roccioso che circonda il fiume, pochissimo traffico, gente gentile e tantissimi ragazzi (è una città universitaria), i resti della cinta muraria su cui si può camminare e che ti portano in un contesto selvaggio pur rimanendo nel perimetro urbano...

![Uno scorcio selvaggio di Fribourg](/images/fribourg-3.jpg)

È un **vero gioello** e allo stesso tempo è **una città "normale"**, è **tutto perfetto e anche "vero"**, ad uso e consumo non dei turisti, ma dei cittadini che la vivono tutti i giorni.

Ecco, insomma, se non ci siete ancora stati...andateci, ché merita!

![Fribourg e il fiume Sarine](/images/fribourg-4.jpg)

---
Le foto sono mie :hugs: